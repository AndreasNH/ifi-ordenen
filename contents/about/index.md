---
title: Om ordenen
template: info.jade
---

Målet med Hennes Majestet Keiserpingvinen den Fornemmes orden, bedre kjent som Ifi-ordenen, er å hedre de personer tilknyttet Institutt for informatikk som har utmerket seg i sitt engasjement for å gjøre studentmiljøet på Ifi bedre. Gjennom dette er håpet å ytterligere forsterke det gode studentmiljøet.

Dette formålet har vi valgt å kort uttrykke med:

> Ordenen tildeles som belønning for utmerkede fortjenester for studentmiljøet ved Ifi.

## Hennes Majestet Keiserpingvinen den Fornemme

Keiserinnen er Institutt for informatikk sin høye beskytter, og tildelinger av ordenen er manifestasjoner av hennes vilje. Lite er kjent om henne, bare at hun våker over instituttet, og setter veldig pris på det arbeid og engasjement som yrer på bruket.

En av måtene hun viser at hun setter pris på det som gjøres, er at det deles ut ordener som bærer hennes navn. Denne ordenen er delt opp i fem grader; Stormester, Kommandør med stjerne, Kommandør, Ridder av første klasse, og Ridder. Når man tildeles ordenen mottar man et [ordenstegn](/dictionary/#ordenstegn).

Keiserinnen har også en egen [pingvingarde](/penguin/) som består av pingviner tilknyttet Ifi.

## Organisering

Ifi-ordenen deles ut av [Keiserinnens kanselli](/dictionary/#kanselli). Stormester er gjerne den som administrerer virket, mens kommandørene innehar bestemte ansvarsområder, som økonomi, innkjøp av medaljer og andre klenodier, og drift av nettside. Men dette bestemmes innad i ordenen, alt etter hva som er mest praktisk.

Seremoniene hvor de utvalgte blir tildelt ordenen har tradisjonelt skjedd på Ifi-galla, som arrangeres hver høst, og på foreningsfesten på Ifi, som blir arrangert hver vår.

Gjennom året møter kanselliet samt inviterte for å diskutere aktuelle kandidater. På disse møtene blir Keiserinnens vilje manifestert gjennom valg blant kanselliet.

## Historie

Ordenen ble først tildelt Geir Arild Byberg høsten 2011. Det skjedde i forbindelse med at [Cybernetisk Selskab](http://cyb.no) arrangerte instituttets første Ifi-galla for å feire sitt 42. år som forening. Det skal da også nevnes at gallaen ble arrangert lørdagen i uke 42.

Sammen med Øyvind Bakkeli, som ble ordenens første kommandør, fikk de i oppgave å drive ordenen videre. Siden da har det blitt utnevnt ytterligere medlemmer og ordenen er i ferd med å etablere seg som et positivt bidrag til Ifi.

## Kontakt oss

Ønsker du å kontakte oss anbefaler vi å sende e-post til [ifi-ordenen@ifi.uio.no](mailto:ifi-ordenen@ifi.uio.no).